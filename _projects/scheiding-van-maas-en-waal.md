---
allmaps:
  annotationId: 84iFEdzE2ssV7qXx
title: De Scheiding van Maas en Waal
abstract: |
  De scheiding van Maas en Waal was een complex project dat een onderdeel vormde van een nog groter project in de negentiende eeuw: de rivierverbetering. Na lange discussies over beste aanpak, werd in de jaren 1851 en 1861 een plan opgesteld. Doel was om de grote rivieren Maas en de Rijn (Waal) een eigen monding te geven in zee. Dit onderdeel wordt ook wel de ‘verlegging van de Maasmond’ genoemd. De uitmonding van de rivier werd verlegd naar de Amer. Hiertoe waren de volgende werken noodzakelijk:
  
  - het maken van een riviervak van de Maas aan het Heleiende ten noorden van Hedikhuizen door het onbedijkte gebied van het Oude Maasje tot het riviertje de Donge en het verbeteren (normaliseren) van de Amer;
  - het afsluiten van het deel van de rivier de Maas ten westen van Heusden;
  - kanalen en andere uitwateringswerken ten behoeve van de landen aan weerzijde van de nieuwe rivier;
  - irrigatiewerken.
  
  Verder moesten er grote bruggen worden gebouwd en andere voorzieningen worden getroffen, zoals de bouw van gemalen.
  Een en ander werd in 1883 bij wet geregeld. In 1904 kwam het project gereed.
---
{% include iiif-image.html idno="TRG-9302-Z-01" uuid="b9a4470e-6042-4ea3-9a58-8e778beefbc0" canvas="4" caption="Waaiervlotdeur voor het Maashoofd der Schutsluis bij Andel (12 maart 1897)" region="pct:25,25,51,48" %}

De Maas liep in een ver verleden dwars door een gebied dat nu de Biesbosch heet. Zowel bovenstrooms als benedenstrooms werd hij afgedamd, waardoor een gesloten dijkring ontstond om een gebied dat de Grote Waard werd genoemd, het welvarende achterland van Dordrecht – eens Hollands grootste en machtigste stad. Het dorpje Maasdam ontleent daaraan zijn naam. De Maas kwam sindsdien bij slot Loevestein uit in de Waal en stroomde verder naar zee onder de naam Merwede. ‘In het algemeen rivierbelang’ en ter verbetering van de waterhuishouding in Noord-Brabant werd in de negentiende eeuw lang voor scheiding van Maas en Waal gepleit. Een belangrijke oorzaak van de overstroming van de Merwede in 1861 was de ijsdam die zich bij zware ijsgang vrijwel altijd bij Werkendam vormde. Ook bij open water deden zich langs Maas en Waal regelmatig overstromingen voor. Bij wet van 26 januari 1883 werd tot scheiding van Maas en Waal besloten.

Het was een zeer omvangrijk werk. Om te beginnen moest er een nieuwe rivier worden gegraven waarmee de Maas in wezen weer het stroombed uit de dertiende eeuw volgde, compleet met dijken, uiterwaarden, strekdammen en andere oevervoorzieningen. Die nieuwe rivier – later ‘Bergsche Maas’ genoemd naar het Bergse veld, een oude benaming van een Waddenzee-achtig deel van de Biesbos – doorsneed wegen, sloten, greppels, stroompjes enzovoort. Het hele gebied moest als het ware worden heringericht.

{% include iiif-image.html idno="TRG-9301-A-01" uuid="63414722-cc57-48cc-bdb8-ead1c47310fd" canvas="2" caption="De Nieuwe Rivier en het Heusdensch Kanaal (18 juni 1904)" region="pct:19,15,62,62" %}

Het meest ingrijpend was de verruiming van het Heusdensch Kanaal tussen de Afgedamde Maas en Bergsche Maas. Nieuwe oeververbindingen kwamen tot stand: drie stoompontveren en vier bruggen, waaronder imposante bruggen over het Heusdensch Kanaal en de nieuwe rivier bij Heusden. Bij Andel en ’t Heleind (Ammerzoden) werd de Maas afgesloten, en daarenboven werd bij Andel ook een sluis aangelegd. Voor de afwatering van Brabant moesten stoom- en elektrische gemalen worden gebouwd en afwateringskanalen worden gegraven. Het leek wel een proefgebied van hightech waterbouw. Voor het eerst werd elektrische bemaling toegepast en werden bruggen van gewapend beton gebouwd. 
Het zal dan ook niet verwonderen dat bij Poederoijen in 1904 een indrukwekkend monument werd opgericht om de scheiding van Maas en Waal te memoreren, en dat het ministerie van Waterstaat vijf jaar later een schitterend boek uitgaf, eveneens om de totstandkoming van dit grote werk te vieren. Saillant detail is dat in dit boekwerk wel prachtige kaarten zijn opgenomen, maar niet de schitterende foto’s die Arnaud Pistoor van het werk maakte. Vooral zijn foto’s van de monumentale brug bij Heusden in wording zijn van een onovertroffen schoonheid. Ze behoren tot de pareltjes van de fotocollectie van het Rijksmuseum in Amsterdam. De eigenaar van deze foto’s, tevens de bouwer van de bruggen, ingenieur Rudolph Tutein Nolthenius, deed er achteraf goed aan ze zelf te bewaren en niet aan het Koninklijk Instituut van Ingenieurs te schenken zoals gebruikelijk was, omdat ze daar niet veilig bleken. Zijn familie schonk ze later aan het museum. Bijzonder zijn de aantekeningen op de foto’s. ‘Mijn laatste werk, eerst na mijne overplaatsing voltooid’, schreef hij bijvoorbeeld op de foto van de sluis bij Andel die gemaakt werd op 12 augustus 1898.
