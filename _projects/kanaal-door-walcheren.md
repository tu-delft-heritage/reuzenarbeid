---
allmaps:
  annotationId: 6mbWiiwSAUh8KmaC
  title: Kanaal door Walcheren
  sourceUrl: https://hdl.handle.net/21.12113/7E6E3DF5751A46C881ADE72D3CBE25E6
  sourceTitle: Zeeuws archief
title: Kanaal door Walcheren
abstract: |
  n/a
---
Tussen Arnemuiden en Lewedorp, twee dorpen in Zeeland, lag het Sloe, een water dat de eilanden Walcheren en Zuid-Beveland van elkaar scheidde. In 1871 maakten de ingenieurs van het Koninklijk Instituut van Ingenieurs er een excursie naartoe. Het was een plechtige aangelegenheid, want ze hadden niet hun gewone dagelijkse kloffie aan maar een keurig kostuum en hoge hoed. Opgepropt in een werkwagon zullen ze hun ogen hebben uitgekeken. Hoewel ze dat niet beseften, waren ze getuige van feitelijk het eerste Deltawerk. 
Met twee stoombaggermolens, zes klepschouwen, drie stoomlocomotieven en tal van zeilschepen voor de aanvoer van steen en klei en het plaatsen van zinkstukken was het een groots werk om te aanschouwen, de afdamming van het Sloe. En het was ook om andere redenen zeer innovatief. De totale lengte van de dam was ruim een kilometer. Doorgaans werden bij dergelijke werken twee rijzendammen gebouwd, bijvoorbeeld bij de aanleg van de landhoofden van de brug over het Hollands Diep. Bij de Sloedam werd echter eerst het vaarwater tot stormvloedhoogte in korte tijd afgesloten met een kleine maar hechte dam tot laagwater. Daar kon worden volstaan met slechts één rijzendam. 
Op het diepste deel werd een 2 à 3 meter hoge drempel van zinkstukken aangebracht en een 82 meter brede rijzen bezinking om de bodem te beschermen tegen ontgrondingen. Ook langs de oevers werden over een lengte van 375 meter zinkstukken gelegd. De dam werd verstevigd met rijzen dekstukken en steen-, klei- en zandbestorting. Op de rijzendam kwam een kade van klei. De zinkstukken werden met kunst- en vliegwerk op hun plaats gehouden en soms schoot er wel eens een los. Er deden zich stroomsnelheden voor 3,5 meter per seconde. De stroom sleurde met gemak stenen van 40 tot 60 kg mee. Op het moment dat op de dam een spoor kon worden gelegd en de stenen, klei en zand dus af en aan kon worden gevoerd, ging het opbouwen en verder verstreken van de dam snel. 
Voor ingenieurs van de twintigste eeuw zou het projectje van niks zijn geweest; enorme stromingen als bij de Zuiderzee en brede Deltawateren deden zich niet voor. Toen men in 1920 echter voor de vraag stond hoe de afdamming van de Zuiderzee het beste kon worden gerealiseerd, keken de ingenieurs wel eerst eens goed wat hier in Zeeland omstreeks 1870 was gepresteerd. De afdamming van het Sloe stond aanvankelijk model voor dat veel grotere werk en vormde een bron van inspiratie. Het was een van de grote werken van de negentiende eeuw.
De eerste plannen voor afsluiting van het Sloe ontstonden al aan het begin van de negentiende eeuw. In 1810 voer niemand minder dan keizer Napoleon door dit water. Hij ontbood de waterbouwkundige Andries Schraver om zich in dit probleem te verdiepen, die een jaar later al naar Parijs reisde om Napoleon te tonen hoe hij zich dat voor ogen stelde. Zijn plan omvatte naast de afsluiting het graven van twee kanalen. Napoleon, het is bekend, regeerde te kort over Nederland om de uitvoering daadwerkelijk gestalte te geven, en hoewel ook koning Willem I en na hem nog anderen op plan hiertoe broedden, kwam er niets van terecht. Dat veranderde toen het plan voor de aanleg van een spoorlijn naar Vlissingen concreter werd. Bij de aanleg van deze spoorlijn kon in beginsel wel een spoorbrug over het Sloe worden gebouwd, maar men gaf er over het algemeen de voorkeur aan het water toch af te dammen. In 1846 kreeg een particuliere maatschappij concessie voor de aanleg van de spoorweg, maar de uitvoering van het werk vorderde lange tijd nauwelijks, totdat de staat ingreep. 


{% include iiif-image.html idno="tresor/TRG-9301-P-02" uuid="6/aa70e437-959a-4cf3-9f31-0517fe697353" canvas="22" caption="Afdaming van het Sloe ten tijde van laag water. Gezien van de dijk van de Suzanna Polder ten zuiden van de spoorwegas.(1871)" region="pct:21,24,57,52" %}

{% include iiif-image.html idno="tresor/TRG-9301-P-02" uuid="6/d97af9cd-0492-46ab-bb06-e2acc3a24d2d" canvas="23" caption="Afdaming van het Sloe ten tijde van laag water. Gezien van de dijk van de Suzanna Polder ten zuiden van de spoorwegas.(1871)" region="pct:21,24,57,51" %}

{% include iiif-image.html idno="tresor/TRG-9301-P-02" uuid="6/8555b99d-534b-48f0-9e15-559b433931dc" canvas="24" caption="Afdaming van het Sloe ten tijde van laag water. Gezien van de dijk van de Suzanna Polder ten zuiden van de spoorwegas.(1871)" region="pct:21,24,57,50" %}

De oorzaak van het falen van de particuliere concessionarissen lag zeker in het feit dat al die bijkomende werken ook nog eens moesten worden uitgevoerd. De afdamming van het Sloe was een dure en daardoor onoverkomelijke hindernis, ook omdat er met België internationale afspraken lagen voor een verzekerde doorvaart. Alleen door staatsaanleg konden de spoorweg en de andere werken tot stand worden gebracht. 
Alvorens met de afdamming van het Sloe kon worden begonnen, moest er een nieuw kanaal worden gegraven. Dat was bepaald in het traktaat van 1839 waarin de afscheiding met België was geregeld. Wanneer bevaarbare gebieden onbruikbaar zouden worden voor de Belgische scheepvaart door natuurlijke gebeurtenissen, zoals stormen, ‘of werken van kunst’, was Nederland verplicht ter vervanging een alternatief te bieden dat even veilig, goed en gemakkelijk zou zijn. De graafwerkzaamheden aan het Kanaal door Zuid-Beveland begonnen in 1862 en waren vier jaar later voltooid. Vooraf waren de Belgen echter niet erg te spreken over de plannen; zij zagen het als een verslechtering van de vaarverbinding. Een Nederlandse commissie diende op haar beurt de Belgen van repliek. 
Het was niet het enige conflict tussen beide landen over deze vaarweg en het zou ook niet de laatste zijn. Het was maar een kort kanaaltje dat de Westerschelde met de Oosterschelde verbond, namelijk iets minder dan 8 kilometer. De bouw van de sluizen werd nauwkeurig vastgelegd door fotograaf Pieter Oosterhuis. Aan de hand van zijn foto’s is goed te zien dat de grote en de grote en kleine schutsluizen bij Hansweert en Wemeldinge werden gefundeerd op een paalfundering. De grote sluizen kregen een lengte van 119 meter en een breedte van 16 meter. De diepte van de slagdrempel bedroeg 6.14 - NAP. De grote sluizen werden uitgevoerd met vier paar ijzeren deuren en met schuiven in de riolen. 
Er gingen geruchten dat het werk niet erg vlotte. Toen Thorbecke zelf een kijkje ging nemen, viel het hem gelukkig mee. Het ging wel traag, maar dat kwam door een slechte voorbereiding. Hij constateerde dat de aannemers nauwelijks gebruikmaakten van ‘de machines der moderne industrie’. ‘Wanneer men bijv. gelijk aan sluis te Hansweert, toen ik er was, 5 à 6000 palen heeft in te slaan, en dit moet op de oude wijs geschieden, dan is moeijelijk na te gaan hoe veel tijd dat zal kosten. Eene stoomhei heeft, verzekert men, voor elken paal niet meer dan 1–15 minuten noodig. Doch ik vond slechts ééne stoomhei.’

Tussen Westerschelde en Oosterschelde kwam ter vervanging van de doorvaart door het Sloe nog een kanaal tot stand, en wel een dwars door Walcheren. Dus wat hadden de Belgen eigenlijk te mopperen? De koning kwam speciaal langs om het plechtig te openen en nam bij die gelegenheid een album met foto’s van het ontstaan van het werk in ontvangst. Nederland was internationaal verplicht dit kanaal aan te leggen; de nieuwe vaarweg kreeg een lengte van 13 kilometer. Bij Veere en Vlissingen werden schutsluizen gebouwd.

{% include iiif-image.html idno="tresor/TRG-9302-Z-01" uuid="6/aef0ba6d-e4d2-4685-bf66-3099b7c59841" canvas="8" caption="Dubbele schutsluis te Vlissingen gezien uit het noord-oosten. (1869)" region="pct:22,25,56,50" %}

{% include iiif-image.html idno="tresor/TRG-9302-Z-01" uuid="6/31f935c4-2fbb-40d8-9129-bf8a10c9ea91" canvas="9" caption="Dubbele schutsluis te Vlissingen gezien uit het noord-westen. (1869)" region="pct:22,26,56,50" %}

In 1871 kon vervolgens het Sloe afgedamd en twee jaar later werd de spoorweg al geopend. Tot na de Tweede Wereldoorlog reed de trein daar nog door de slikken en schorren, poelen en kreken; ‘uitgestrekte watervlakten’, zo omschreef de reislustige dominee Craandijk het in 1880. ‘Daar ginds, langs Veeres hooge kerk, zien wij in zee en aan de andere zijde ontwaren wij den blinkenden spiegel der Wester-Schelde’. 
De spoorlijn over het Sloe was aangelegd om Zeeland te ontsluiten en de haven van Vlissingen een achterland te geven. Hij werd ook officieel de Zeeuwsch-Duitschen Spoorweg genoemd. De opening gaf reden tot grote opwinding, zoals uit een brochure blijkt:

Een ijzeren spoorweg van Vlissingen langs Middelburg op Venlo en Maastricht, waardoor de monden der Schelde zullen vereenigd worden met de Maas, de Waal en den Rijn! Waardoor Nederland in onmiddellijke verbinding zal komen met al de bestaande of ontworpen ijzeren wegen in Duitschland, België en Frankrijk! Een spoorweg, in staat om aan Nederland het behoud van den Transatllantischen handel, vooral met de staten van Amerika te verzekeren! Waardoor ook Middelburg en Vlissingen hunne oude welvaart kunnen herkrijgen!

Vanwege de oprichting van de Stoomvaart Maatschappij Zeeland en scheepsbouwer De Schelde zagen de vooruitzichten op een snelle ontwikkeling van de haven en heel Walcheren er gunstig uit. Het viel tegen. Een bezoeker die in het kielzog van koningin Wilhelmina een bezoek aan Zeeland bracht, schrok behoorlijk. Veere zag er doods en verlaten uit. Verder schreef Craandijk:

{% include iiif-image.html idno="tresor/TRK-9105-G-08" uuid="6/b550952e-07eb-4890-8726-e78fa35425f4" canvas="10" caption="Het droogdok te Middelburg" region="pct:26,18,49,58" %}

Zal Middelburg een toekomst tegemoet gaan, waarin de dagen van zijn voorspoed terugkeeren! Het kanaal, dat de stad met de haven van Vlissingen verbindt, moet den handel en de scheepvaart doen herleven. Een nieuw droogdok moet zijn voordeelen aanbrengen. Een aanzienlijke reederij werd er overgebragt. Maar de tijden zijn ongunstig en de groote fregatten liggen ledig aan de kaden. Van krachtig leven bespeurt de reiziger nog niet veel. Alleen als 't marktdag is, als de zware Zeeuwsche paarden, voor de hooge wagens en de lage, lange karren gespannen, door de straten trekken, als de rijk uitgedoschte boerinnen en de tooneel-boeren met hun veldvruchten de pleinen vullen, is er drukte in de stad. Dan ziet men, wat voor Walcheren en zijn hoofdstad nog steeds de hoofdbron van welvaart en overvloed is.

{% include iiif-image.html idno="tresor/TRK-9105-G-08" uuid="6/0285985a-fdad-4e92-b9de-9d6a5b5f88ad" canvas="11" caption="Het droogdok te Middelburg" region="pct:21,20,54,57" %}

Dominee Craandijk was somber gestemd over de ontwikkelingen op Walcheren. Zo had hij de havenstad Vlissingen liever links  willen laten liggen, zo mistroostig werd hij ervan. Hij wilde er pas terugkeren als er stoomboten en andere schepen in de haven waren te zien en er enig vertier was. ‘Of wachten wij daarop vergeefs, zouden wij ons dan niet liever 't verdriet besparen, van niets te zien dan een reusachtige misrekening? 
