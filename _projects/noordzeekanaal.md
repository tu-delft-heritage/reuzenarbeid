---
allmaps:
  annotationId: rqv87MqKRuqiTt5m
  title: "Kaart van het Noordzee-kanaal met omliggende gemeenten (1907)"
  sourceUrl: https://archief.amsterdam/beeldbank/detail/fef8badd-a957-380c-ea61-1600e7da1051
  sourceTitle: Stadsarchief Amsterdam
title: Noordzeekanaal
abstract: |
  Amsterdam vormde in de Gouden zeventiende Eeuw het centrum van de wereld of met andere woorden werelds stapelmarkt. De goederen werden heinde en verre in Amsterdam verhandeld. De route via de Zuiderzee verzandde en de schepen werden groter, zeker toen de stoomkracht in opkomst kwam. Veel gemakkelijker zou het zijn om een rechtstreekse verbinding te maken naar de Noordzee. Dat was gemakkelijker gezegd dan gedaan: Noord-Holland zou een eiland worden en de diep in Holland dringende Zuiderzee zou worden verbonden met de Noordzee. Het doorgaven van wat wel genoemd ‘Holland op zijn smalst’ was zeer riskant. De plannen kwamen niet tot uitvoering totdat minister—president Thorbecke de knoop doorhakte. In 1865 werd begonnen met de aanleg van het Noordzeekanaal. In 1876 was het kanaal klaar. Bij Velsen bereikte het de Noordzee. Daar kwamen grote havenhoofden te liggen. De Zuiderzee werd afgedamd met een afsluitdijk waarin sluizen werden gebouwd, de Oranjesluizen. De voor die tijden forse sluizen – in onze ogen was het Noordzeekanaal aanvankelijk nauwelijks meer dan een forse sloot -  waren al gauw te krap. In de loop der tijd is het kanaal herhaaldelijk verbreed en de sluizen vergroot. Steeds kwamen weer de grootste sluizen ter wereld tot stand. De vierde generatie van deze enorme zeesluizen wordt in 2022 geopend. Natuurlijk is ook deze sluis weer enige tijd de grootste ter wereld.
---

{% include iiif-image.html idno="TRK-9105-G-08" uuid="4b6a0e31-997b-4489-9051-e5d4fc1791d4" canvas="26" caption="Noordelijk havenhoofd met werksteiger (1869)" region="pct:18,21,64,58" %}

De inwijding van het Noordzeekanaal en de haven van IJmuiden op 1 november 1876 was een hele belevenis: daarbij waren aanwezig ‘vertegenwoordigers van vreemde regeeringen’, ministers en hoofden van departementen, presidenten en leden van de Raad van State, leden van de Eerste en Tweede Kamer, plaatselijke vertegenwoordigers in alle rangen en standen en de ‘Hooggeachte Vrouwenschaar, die door Uwe tegenwoordigheid aan elk en bijgevolg ook aan dit feest, verhoogden luister bijzet’. Het weer noodde niet tot uitbundige feestelijkheden, zeker niet voor het op het feestterrein samengeschoolde publiek. Het voordeel van deze stormachtige novembermiddag was wel dat het ‘de deugdelijkheid van het werk op schitterende wijze’, deed uitkomen aldus het verslag in de kranten.

Na een optreden van de Kapel van de Amsterdamsche Schutterij en het Amstels Mannenkoor, en na een lange feestrede over de totstandkoming van het kanaal door de president van de Amsterdamse Kanaalmaatschappij S.W. Josephus Jitta, ging het gezelschap aan boord van een van de stoomschepen die bij de sluis klaarlagen. Voor veel dames was de weersgesteldheid toch te slecht. Mochten zij het tochtje naar zee laten voor wat het was, dan bestond de gelegenheid om, na het schutten van de sluizen, alsnog aan boord te gaan van een van die schepen en een boottocht te maken door het nieuwe kanaal naar Amsterdam.

{% include iiif-image.html idno="TRK-9105-G-08" uuid="abbbb024-046c-4a9d-8989-9e8fb3938e47" canvas="37" caption="Bouw afsluitdijk in het IJ (1868)" region="pct:18,21,62,56" %}

De koning zelf – Willem III – schijnt weinig zin te hebben gehad in al die poespas. Hij stond bekend als een nukkig heerschap en deed die reputatie eer aan, ook op die dag. Hoe dan ook koos hij er wel voor het zeegat uit te varen. Na een korte tocht buiten de sluizen, keerde de kapitein het schip, en het binnenvaren van de sluizen verliep, ondanks het ongunstige weer, met succes. De koning ondertekende vervolgens met de veer der vogelen, de adelaar – een veer die hij zes jaar eerder ook had gebruikt bij het tekenen van de oorkonde van de plechtigheid die plaatsvond ter gelegenheid van de Oranjesluizen – de volgende tekst:

> Op heden 1 november van den jare 1876 is door Z.M. Willem III, koning der Nederlanden, groothertogdom van Luxemburg, enz., enz. de haven van IJmuiden geopend en daardoor de gedachte verwezenlijkt, in 1816 uitgesproken door zijnen doorluchtigen voorzaat koning Willem I, die Amsterdam handel en scheepvaart den korsten weg naar zee wees door Holland op zijn smalst.

Daarna zetten vele andere hoogwaardigheidsbekleders hun handtekening op de oorkonde. In zijn toespraak had president Simon Josephus Jitta zijn verwachting van het nieuwe kanaal meer dan duidelijk kenbaar gemaakt. Ten overstaan van de Amsterdamse bestuurders sprak hij:

> Zoo gij zelve eensklaps uit den slaap geschud door het daglicht verblind, de oogen wrijvend, nog niet wel schijnt te begrijpen de voor U zoo gewichtige gebeurtenis, die heden plaats grijpt, – ik zie in het verschiet, dat een nieuwe dageraad voor u aanbreekt. (…) Wanneer Uwe verbinding met den Rijn zal zijn tot stand gebracht, dan zult gij weder zijn het oude Amsterdam, maar het oude Amsterdam verjongd en verfraaid!

Enkele cijfers:

<div markdown="1" style="overflow-x: auto;">

|Naam van de sluis|Jaar van totstandkoming|Lengte in m|Breedte in m|Diepte in m|
--- | --- | --- | --- | ---
|Kleine sluis|1876|69|12|5|
|Zuidersluis|1876|120|18|8|
|Middensluis|1896|225|25|10|
|Noordersluis|1929|400|50|15|
|Nieuwe sluis (indicatief)|2022|500|70|18|
|Willem I sluis|1826|65|15|5|
|Panamakanaal|1914|304|33,5|12|

|Jaar|Diepte (in m)|Bodembreedte (in m)|
--- | --- | ---
|1876|6,50|27|
|1881-1883|8,20|20|
|1889-1896|9,00|25|
|1897-1898|9,00|36|
|1904-1907|10,30|50|
|1929-1939|13,00|75|
|1958-1965|15,50|100|
|1963-1979|15,50|170|

</div>